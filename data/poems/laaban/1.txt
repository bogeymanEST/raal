Siin rohi läheb lahku lauguna

Siin rohi läheb lahku lauguna
pangalt pangale säed sinu sammud
alla suure Muldmehe koljuõõnde
kus päike varjutab kuud ja kuu varjutab 
			päikest
ja tähed räägivad üksteisega
kristalselt kriiksuvas pimeduses

Sääl puhkad sa rinnad läiketult pingul
kääbuslikke mürmidoonlasi
istub ümber su kõhu madala katmata laua
paar relva suitseb Ruumi nurgis
läbi liikumatute lainete
murrab aegamööda endale teed looma kehasse
			rändav Buddha

Nõnda mõtlevad sind Muldmehe ajud
sa naeratad unes mõned väikesed leegid
mänglevad sinu näol
sinu suunurgis vilgub kaks laavapiiska
Kord uinub Muldmees ja sina ärkad
üsk täis kive mis sosistavad sinule julgust
rebid sa luu-eesriide pärani lahti
ja Valguse vana keha vägistad nooreks