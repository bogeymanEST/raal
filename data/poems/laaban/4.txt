Vaevalt

Vaevalt olen ma tundnud sind
vaevalt oled sa tundnud mind

Tuul puhus kui me kohtusime
esimest korda viimast korda
väljaku ümber kõikusid
tornid täis lapsepõlve tolmu
naeratades üksteisel näkku
pingutime asjatult endid
koondada kajasid oma huulil
ainsakski mõistetavaks sõnaks

Vaevalt olen armastand sind
vaevalt oled armastand mind

Embused kiiremad kui kalad
embused tummemad kui kalad
ulma raske veoauto sõitis
üle väljaku - sillutis ei
põrunud me jalge all
olime ärkvel nagu surnud
kellel ainult veel ärkvelolek
jumestab sinatumat taevast

Vaevalt olen unustand sind
vaevalt oled unustand mind

Nii kerge oli lahkumine
et me ei märganudki seda
kuid keset tühjund väljakut
kus tuul oli paisunud tormiks

püstitus hiigelvasar mis
hakkas aeglaselt taguma
varisend pilvede vanarauast
valgelt hõõguvaid naervaid loomi