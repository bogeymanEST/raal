Elada vabana või surra
 
Kaaluda päikest lehtedest kaalul
tunnistada tõtt igale tuulehoole
kanda laubal kaevude heiastust
elada vabana või surra

Suudelda kive asuuri võtmeid
loomi keset äikest ja unustust
laulda kõrves lumisel häälel
elada vabana või surra

Korjata üles kõik kadund sõnad
nõtkuda lillede orgasmist
mis lõhub opaalse taeva kildudeks
elada vabana või surra

Kuulata õiglase vere purskkaevu
kõnelemas kesk hirmsat rohtaeda  
teada neima ja tähtede hinda
elada vabana või surra

Teada et reetjate lagunend silmad
saavad lootusekalade koeks 
ulmata sõnajalgadest ja rauast
elada vabana või surra

Nutta taga kivistund mesilasi
leida lõhang kust saab taassündima kuu
naeratada keeristormile näkku
elada vabana või surra

Näha õitsmas musta pilve
pealpool viljatu maastiku kirendust
emmata hulluse lüümet raidkuju
elada vabana või surra

Meenutada häbi meenutada merd
mõista lapse muldset küsimust
jääda ustavaks suland jääpangale
elada vabana või surra

Vaadata orus puuna kasvavat koitu
vihkamismäestiku harjalt
liita inimnäoks rahe ja liblikas
elada vabana või surra

Elada nagu elavad lendkalad
elada talvises tules ja headuse öös
elada piiritult hävivana
elada jäävana imeväärses udus

Elada rohuna mõrvari haual
elada ühes käes kalju ja teises rõõm
elada avastamaks lainete südant
elada vabana või surra