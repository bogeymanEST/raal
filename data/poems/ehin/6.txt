Täiskuukeskpäev

Igal südaööl ründab mind päike,
	 põlevad voodi ja kirjutuslaud,
	 kärssab pisut ka külmkapp köögi kõrval
Ärkan ja katus on kadunud.
Imestan, et põrand veel kannab.
Igaks keskpäevaks on kuu täusmas taevalakke.
ta puhub laiali voodituha,
võrsutab humalad ja metsviinapuud väänlema
	  kirjutuslaua ahervaremete ümber.
Sahtlitest tõstavad keldrikahvatud templielevandid
	  oma londid päevaste tähtede poole.
Olen moondatud mooniks,
	  kes raputab kõrisevaid seemneid
	  saiaviilule mu lõõritava naise käes.
Katuseparandaja tukub kusagil silmapiiril,
			naelakast pea all.
Külmkapp köögi kõrval saab sisse
		 	teise hingamise
ja kuukiired susisevad sõbralike vaskussidena
   	  mu gorillakarvades, mu habemes ja juustes.
Juba ronivad lapsed kuud kartmata
	  iseenesest kerkinud tarkadele sarikatele.
Nad puhuvad, põsed punnis peas, kõhna korstnasse,
	  ja see hakkab undama nagu telefonipost
	  talveöisel maanteel kõrge kuusiku vahel.
Nüüd näpistan oma nina, löön pärani lahti
	  	pilkumatud silmad ja näen:
	  täiskuukeskpäev on tõepoolest käes.