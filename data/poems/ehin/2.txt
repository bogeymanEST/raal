Ma olen kalender
 
ma olen inglitiivale tilkuv 
   		jõuluküünal
ma olen vastlakukli vahukoor
   mis mu oma vuntsidesse kinni jääb
ma olen mihklipäevase oina
   veri tõurastaja noal
olen iluuisutaja jaanipäevasel jääl
olen oma hingerikkuse mardisant
oma nõdra lihaga
	hüvasti jättev hingedeaeg
ma pole teie peni see karvanäss
   olen jüriöö mäss
olen hundinahkne advent
   või rebasesabade lõikuspüha
ma olen kanavarvastele
   ja kabujalgadele tõusnud
   kolme kuninga päev
olen lauritsapäeva punane kukk
ma tõstan tiivad
   ja langetan lehed