Paugatan
 
ma paugatan kinni oma ukse 
   		nagu viha
   nagu värske viha kättemaksu
   		leiliruumi
   nagu vihalehe lehetusse ihhu
   nagu vana viha leiliruumi nurka
   nagu pika viha meie lühikesse ellu
   nagu pikanoalise köögiviha köögiülemasse
   nagu paraadviha paraaditsejasse
   nagu bordelliviha bordelliperenaisesse
kelle vanaisaks vennaks te mind vist peate
just sinna paugatan ukse

ma paugatan lahti oma armastuse nagu ukse
   nagu paraadukse paraadnaisesse
   nagu köögiukse köögitüdrukusse
   nagu mööbliukse riidekapiprintsessisse
   nagu pirukapoeukse pirukamüüjannasse
   nagu buduaariukse Potivari naisesse
   nagu trolliukse punalokilisse trollijuhisse
trollijuhtmetesse trollijuhtmetesse
trollijuhtmetesse trollijuhtmetesse trolli
kesklinnast väikeõismäele mustamäele
paldiski maanteele hipodroomile hullumajja
mäele mäele mäele mäele mäele mäele
sõpruse must väike värisev õis
   just sinna paugatan armastuse